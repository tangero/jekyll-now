---
layout: post
title: Jak začít běhat, když jste kancelářská krysa
date: '2015-12-04T09:53:00.001+01:00'
author: Patrick Zandl
tags:
- motivace
- začátek
- oblečení
- boty
modified_time: '2015-12-04T09:53:52.393+01:00'
blogger_id: tag:blogger.com,1999:blog-4956385274303173015.post-8249115346367338420
blogger_orig_url: http://krysabeha.blogspot.com/2015/12/jak-zacit-behat-kdyz-jste-kancelarska.html
---

Jak začít běhat? Tuhle otázku většinou zodpovídají lidi, kteří už louskají marathony a umísťují se v ultratrailech. Je to pro ně esenciálně jednoduché a už si nevybavují, že by to byl problém. Jenže určitou mentální přípravu to chce.<br /><a name='more'></a><br /><br /><div>Samozřejmě, pokud jste týpek, co váží 75 kilo a každý den po sezení v kanclu fitkujte jak diví nebo celý den lítáte po skladu, asi na tom nic nebude. Prostě obujete boty a jdete. Mě to takhle nešlo. Obul jsem boty, šel, doběhl vyfluslý, informovaný o své shnilosti, sralo mě to, nechtělo se mi do toho znovu. Takže jak jinak? Já popíšu, co fungovalo mě.</div><div>Jistě si můžete sehnat nějakou skupinu či kámoše, pak se někomu běhá líp. Jenže já mám čas běhat až pozdě večer, takže sám. Navíc jsem dopředu nechtěl svou shnilost vystavovat na odiv známým, takže mi soukromá akce připadala lepší.<br /><h3>Kde běhat?</h3>No, pravda je, že kdekoliv. Můžete normálně po ulici, pokud to není přes den na narvaném Václaváku, nebude to problém. Hezčí prostředí ale potěší víc, takže park, jestli máte někde lesík nebo polní cestu. Mě pomohlo zaregistrovat se na Runkeeper.com a naplánovat si tam trasu, ono to totiž pomůže spočítat její vzdálenost. Ze začátku se mi osvědčilo udělat si asi tak kilometrové kolečko a dát ho dvakrát, protože ze začátku jsem šel do zhruba dvou kilometrů velmi pomalým během. Teprve za dva tři týdny jsem začal přidávat. Kratší kolečka se mi neosvědčila, už mě to nudilo běžet tam potřetí ten večer, delší se mi taky neosvědčily, protože jsem měl dojem, že musím - a ten já rád nemám. Takhle jsem mohl vždycky po kiláku skončit doma a další neběžet, když jsem se na to necítil. Z dřívějšího sportování je mým přesvědčením, že je dobrý rozdělit si trať na úseky a vědět, že teď jste vlastně v půlce nebo na konci jednoho takového úseku, mentálně mi to pomáhá pochopit, že dlouhá trať je zvládnutelná. <br /><br />Je podle mě příjemnější běhat za světla, jenže to v zimě nepadá v úvahu, leda o víkendu. Takže jsem se smířil s tím, že budu běhat v noci a pořídil si čelovku. Jakou, o tom někdy samostatně, samozřejmě na <a href="http://www.kronium.cz/led-svitilny-fenix/celovky/cat_102.html">Kronium.cz</a> :)<br /><h3>Jak rychle máte běžet?</h3>Tohle byla zásadní informace do začátku pro mě: vyserte se na rychlost. Důležitější je běžet v kuse, byť třeba na namáhavé úseky zpomalovat či jít krokem, ale nevypadávat z určité zátěže, nesedat si atd. Že se vám budou ostatní smát? No, ti co běhají dobře vědí, že můžete mít různé intervalové tréninky, takže teď máte předepsáno třeba dva kiláky velmi pomalu, pak zrychlíte třeba na dvojnásobek, ti to komentovat nebudou. A pro neběhající je všechno dost rychlé. Rozhodně se mi ze začátku vyplatilo, když jsem běhal na pohodu. Nervat ze sebe maximální rychlost a pak zjistit, že závěrečný kopec (dům mám na kopci) nevydýchám. Později, až se začnete přeučovat nášlapy, vám přijde vhod to, že se umíte vědomě dotlačit do pomalosti. <br /><h3>S tím souvisí styl běhu.</h3>Rychle se dočtete řadu praktických poznatků: máte šlapat na střed nohy, dýchat nosem, pohybovat boky tak akorát. Takové a podobné rady jsem se snažil držet v hlavě asi první dva běhy, pak mi došlo, že mě to otravuje a nic si s tím neužiju a nenese to žádný výsledek. A tak jsem zase běhal tak, jak se mi chtělo. Pravda je, že některé věci se časem musím přeučit, ale beru to postupně, nesnažím se naučit všechno perfektně najednou. Kdybych byl za měsíc mistr světa, byla by to asi nuda. Takže prostě běhejte, jestli nejste úplná dřeva, rychle zjistíte, co vám asi tak víc funguje a co ne. Nápověda: když to opravdu fest bolí (a není to pícháníčko v boku), tak to je špatně, změňte to. <br /><br /><h3>A co výbava na běh a boty</h3>Když se podíváte na net nebo si koupíte časák o běhání (vycházejí u nás asi tak tři), dozvíte se, jaká výbava na běhání je optimální. Jenže optimální neznamená nutná. Běhat můžete v čemkoliv, v čem je vám příjemně. Já jsem dlouho běhal v bavlněných věcech, což fungovalo vždycky do zimy, pak jsem to odstonal, přes zimu byl nachcípaný a zase se na jaře sebral s nulovou kondicí.&nbsp;</div><div><br /></div><div>Následná konzultace mi objasnila, že je to prosté - bavlněné věci při běhu nasají pot, nepouští ho dál, ten zkondenzuje a během pár minut mám na sobě mokrý hadr, skrz který rychle prochladnu. Koupil jsem si pár funkčních věcí, to jsou ty, jejichž materiály obsahují poly-něco <i>(polybavlna neexistuje)</i>. S těmi se mi daří zatím obstát v zimě, uvidíme, jestli bude letošní sezona lepší. Tím chci říct, že složitější a dražší věci na běhání, než jsou trencle a tričko, jsou vhodné do složitějších podmínek, než je letní podvečer, ale do začátku není dobrý se tím trápit. Já tak dlouho hledal něco, co bude mít optimální parametry a skvělou cenu, až jsem koupil celou škálu věcí a zjistil jsem, že v mojí výkonové třídě nepociťuju velký rozdíl mezi běhacím oblečením z Lidlu, Tchiba, Decathlonu a značkového oblečení. Fakt ale je, že bundička Adidas vypadá o trochu líp, než Lidl - rozumný kompromis je podle mě Decathlon, jejich věci se mi osvědčily a jsou za dost rozumnou cenu. <br /><br />Totéž platí o botách. Lidi vám budou říkat, že boty nejmíň za dvojku, spíš za tři litry. Dopadnete možná jako kamarád, který si hned z kraje koupil boty za trojku, aby postupem času zjistil, že mu vlastně nevyhovují a spíš škodí. Pravda je, že dobrá bota vám hodně pomůže a zpříjemní běhání, ale její vliv se projeví až časem. Když nevíte, jestli vám to běhání vydrží, nic se nestane, když budete běhat s levnou botou. Hlavně, když vám sedí. Až si trochu zaběháte, už budete mít i lepší představu, jakou další botu byste si chtěli koupit a nebojte se, stará vám stejně umře po pár set kilometrech nebo si ji můžete nechat na hnusné počasí, až si nebudete chtít rujnovat parádní botku. Je to jako se zimníma pneumatikama. Rozdíl v brzdné dráze mezi zimní a letní pneu je v zimě enormní, něco jako polovina brzdné vzdálenosti. Rozdíl mezi nejlepší a nejhorší zimní pneu v testu je už spíš v jednotkách procent. I nejlevnější zimní pneu (samozřejmě když se nerozpadá) je lepší, než letní pneu. Stejně mi to přijde s běžeckými botami: i nejlevnější, které vám sedí a netlačí, jsou lepší, než ty polobotky co máte do práce. Začal jsem s nima a postupně inovuju. <br /><blockquote class="tr_bq">Důležitý je to začít. Zapomenout na výmluvy, proč to dneska nejde. Prostě se zdvihnout a jít. Zatímco boty vám může prodat každý, zdvihnout se a jít, to musíme sami. </blockquote><br /><br /><br /><br /><br /><br /><br /><br /><br /><br /><br /><br /><br /><br /><br /><br /><br /></div>