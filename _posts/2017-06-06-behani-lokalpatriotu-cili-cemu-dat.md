---
layout: post
title: Běhání lokálpatriotů čili čemu dát přednost
date: '2017-06-06T09:04:00.001+02:00'
author: Patrick Zandl
tags:
- závody
- Brandýs
modified_time: '2017-06-06T09:04:19.186+02:00'
blogger_id: tag:blogger.com,1999:blog-4956385274303173015.post-7527065844158084427
blogger_orig_url: http://krysabeha.blogspot.com/2017/06/behani-lokalpatriotu-cili-cemu-dat.html
---

Běžeckých závodů je čím dál více. Někdo je dělá pro radost, někdo pro reklamu, jiný pro peníze, těžko se v tom zorientovat, když ty lidi osobně neznáte a běží se to poprvé. Momentálně řeším otázku, nakolik má člověk dát přednost závodům v místě.<br /><br />To je tak. Říkám si, že bych rád komunitu v místě svého bydliště podpořil, protože je samozřejmě příjemné, že lidi kolem běhají, potkáváme se v polích, kývneme na sebe, prohodíme pár vřelých slov či máme chvíli společnou cestu. K čemuž lokální závody patří a takový závod samozřejmě městečka jako je Brandýs oživí.<br /><br />Však se také Brandýs do běhání opřel. V květnu se tu běhá <a href="http://mestskybeh.cz/">Městský běh</a>, což je pět kilometrů a čtvrtmaraton, ten jsem letos zbaběle zazdil, protože ten samý den jsem běžel na mácháči šedesátku a jak jsem se tak vlákal, už jsem se nestihl přesunout na odpolední start.<br /><br />Kromě toho se tu nově pořádá <a href="https://www.zatopkova10.cz/">Zátopkova desítka</a> 12. srpna, tento víkend <a href="http://www.labskavyzva.cz/zavody.html">Brandýský běh</a> a ve středu 21.6. má <a href="http://www.olympijskybeh.cz/olympijsky-den/">T-Mobile pobočný běh</a> svého seriálu běhů ve vedlejší Brázdimi, což je pět kilometrů.<br /><br />O víkendu se ovšem běží hromada jiných závodů, já jsem naštěstí včas doma nahlásil účast a těšil se na Okolo Vlasti, nějakých dvacet kilometrů v kopcích. Teď mi ovšem leží v hlavě, zda bych neměl odběhat ten Brandýs - a zkombinovat to nejde, kryje se to i časově. Proti Brandýsu hovoří fakt, že se běží docela nudná trasa po rovince kolem Labe k probošťáku a je to jen desítka, kde se naplno projevuje, že jsem běhací lemra, zatímco dvacítka v kopcích kolem Vlastiboři, tam už si ledaskdo zvrtne nohu a já ho předejdu. Takže ve mě bojuje osobní zábava s lokálpatriotismem.<br /><br />Jinak je to s tím T-Mobile během. On se to jmenuje Olymxxx běh, jenže to slovo se nesmí samozřejmě vyslovovat, nebo na vás naběhnou hovada z Českého olymxxx výboru a budou vás buzerovat. Už to je nesympatické, že se to pojí s nechutnou institucí, čímž nemyslím T-Mobile. Sympatické naopak je, že je to vedle ve vesnici, přes kterou běhám, na startoviště to mám osm kilometrů, mohl bych tam z domova doběhnout, dát si pět kiláčků v ostřejším tempu a vyklusat osm domů, po cestě pozřít zasloužený chmelyonťák a tak vůbec.<br /><br />Nu, budu rozvažovat o míře svého lokálpatriotismu a nelásce k buzeračním institucím typu ČOV. V každém případě, pokud bydlíte na východě Prahy, zvažte to, zda si to k nám nedáte. Z Černého Mostu či Letňan to je do Brandýsa či Brázdimi hezkých patnáct, to se akorát zahřejete, pak interval a otáčíte domů :)