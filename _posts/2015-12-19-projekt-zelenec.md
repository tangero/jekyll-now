---
layout: post
title: Projekt Zeleneč
date: '2015-12-19T11:01:00.000+01:00'
author: Patrick Zandl
tags:
- trasy
modified_time: '2015-12-19T11:01:03.779+01:00'
blogger_id: tag:blogger.com,1999:blog-4956385274303173015.post-3456715431328754458
blogger_orig_url: http://krysabeha.blogspot.com/2015/12/projekt-zelenec.html
---

Přemýšlel jsem, jak organicky - moderně řečeno bezešvě - zapojit běhání do života tak, aby ho co nejméně komplikovalo. A tak se začal rodit projekt Zeleneč.<a name='more'></a><br />Abych to upřesnil. Samozřejmě by se nejlépe hodilo běháním nahradit jinou přepravu, tedy jinak neproduktivní čas. Provedl jsem analýzu. Běhat z Brandýsa do Letňan nebo na Černý Most na metro, když jedu do/z práce, je zatím nerealistické. Za prvé vzdálenost: z Černého Mostu je to ke mě domů 12 kilometrů, z Letňan patnáct, ale především vadí bod dvě: je to těžkým terénem, tedy po státní silnici první třídy připomínající tankodrom jak povrchovým provedením, tak přepravou. Motat se tam jako běžec není bez výcviku sebevražedného atentátníka vhodné.<br /><br />A pak mě to napadlo. Z Masarykova nádraží (práci máme na Florenci) jezdí vlak do Čelákovic. Čelákovice už jsou daleko (to by bylo taky 12 km), ale na trase je Zeleneč a to by bylo příjemných šest kilometrů, půlhodinka běhu. Jenže i tak bych se silnicím nevyhnul. Leda bych zkusil běžet po nějakém kraji pole - cestička by tam určitě měla být, je tam bažantnice nebo obora nebo co to je. Jenže na mapě to není značené a na fotomapě to není moc rozpoznatelné. Takže je třeba udělat průzkum bojem. <br /><br />Výhoda téhle kombinace by byla jednoznačná, přeprava z práce by zabrala zhruba padesát minut. Vlakem do Zelenče za 20 minut, dalších třicet běh plus údržba doma - sprcha. Za stejnou dobu jsem doma metrem plus narvaným autobusem, ve kterém se mi dělá šoufl. Plus bych mohl pohodově dát denně šestku. <br /><br />Zádrhely jsou tedy dva - a to už vlastně není nic, dvojka není pořádný číslo problémů. <br /><br />Za prvé bych rád našel lepší trasu ze Zeleneče na Vrábí přes pole, ale ne polem ani silnicí - nutno vyzkoumat osobně, bojem. <br /><br />Za druhé musím ještě promyslet, jak přepravovat náležitosti a jak se obléct. Do práce tahám notebook, když si přeorganizuju batoh, z tak deseti kilo ho dostanu na dvě a můžu ho dát do batohu na běhání, co jsem dostal od firmy Nokia tak před dvaceti lety, když ještě vyráběli batohy, než se k tomu zase vrátili. <br /><br />Pak jde o to, jak se obléct. Můžu se převléct v práci, jen potřebuju náhradní oblečení přibalit do batohu, což v zimě nebude tak easy a běžecký batoh na to asi nestačí. Navíc jezdit vlakem v běžeckém, to se mi fakt nechce. Zatím jsem rozpracoval variantu kalhoty, co mám na chození - ty lze použít i v práci a na běh na tu vzdálenost nebudou zásadním handicapem. Tričko a mikinu přibalit, svetr a lehkou bundu (je sedm stupnů) přebalit do báglu. <br /><br />Podproblém: zjistit, jak mi platí Opencard do vlaku. Mám koupený jen pražský kupon P - Zeleneč je pásmo 1, že bych rozuměl tomu, kolik mám doplatit, to se říct nedá a reverzní inženýrství zatím nefungovalo. Asi se trapně zeptám na DPP…<br /><br />Ověřovací fáze projektu - zkusíme příští týden, ještě než mi ježíšek naježí nové boty vhodné do terénu. Ve starých si na mokré trávě dám na držku, dost kloužou, budu muset opatrně. Produkční fáze leden a pak vyhodnocení přínosů :)